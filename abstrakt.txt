Cílem této práce je ověření praktické použitelnosti algoritmu pro přibližné
počítání četností jako základu pro implementaci filtru frázových tabulek
v systémech pro statistický strojový překlad. Algoritmus navíc dokáže odstranit fráze
s nízkou četností přímo během extrakce tabulky.
Provedená implementace umožnila vytvářet značně filtrované tabulky, které však
v měřeních kvality překladu pomocí automatické metriky BLEU dosahovaly obdobných
skóre jako nefiltrované tabulky.
Důležitým výsledkem této práce je plně funkční program pro extrakci frázových tabulek,
pojmenovaný eppex, schopný nahradit stávající programy se stejnou funkčností,
jež jsou součástí volně šířitelného systému pro statistický strojový překlad Moses.
Značná část práce je věnována experimentálnímu vyhodnocení systémových nároků
programu a kvality vytvářených frázových tabulek, při kterém jsou jako trénovací
data použity paralelní korpusy o celkové velikosti 2 miliard slov.
