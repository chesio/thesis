Frázový statistický překlad se opírá o paralelní texty, z nichž je automaticky extrahována tzv. frázová tabulka popisující, jaké jsou pravděpodobné překlady různých vstupních posloupností slov. Tato extrakce je velmi náročná na diskový prostor, v principu je z věty o N slovech možno i v tomto jednoduchém modelu extrahovat N^2 frází. V praxi se ukazuje, že velmi podstatná část těchto frází je pro samotný překlad nakonec nepotřebná, a v literatuře jsou proto doporučovány metody filtrace frázových tabulek výrazně zmenšující jejich velikost bez újmy na kvalitě překladu.

Cílem diplomové práce je navrhnout a implementovat nový postup extrakce, který za cenu určité nepřesnosti v odhadovaných pravděpodobnostech překladu omezí nároky na diskový prostor, event. umožní celou operaci provést jen v operační paměti. Vznikne tedy rovnou "filtrovaná" tabulka. Nedílnou součástí práce je vyhodnocení tohoto postupu a jeho srovnání se zavedenými technikami jak z hlediska výpočetní náročnosti, tak z hlediska výsledné automaticky hodnocené kvality překladu. Hodnocení bude provedeno jak pro jazykový pár angličtina-čeština, tak pro pár francouzština-angličtina, kde je k dispozici řádově větší paralelní korpus.
